
# Առաջաբան

> _Լեզուն, որը չի ազդում ծրագրավորման մասին ձեր պատկերացումների վրա, չարժե սովորել։_
>
— _Ալան Պերլիս_


> _A language that doesn't affect the way you think about programming, is not worth knowing._
>
— _Alan Perlis_

Այս գիրքը մի փորձ է իմ երախտագիտությունը հայտնելու Լիսպ-աշխարհին,  
և մի փորձ է Լիսպ-հանրությանը վարձահատույց լինելու այն հսկայական 
գիտելիքների համար, որ ես ստացել եմ Lisp լեզուն և նրա տարատեսակներն 
ուսումնասիրելիս։ Սա նաև մի համեստ փորձ է սկսնակ ծրագրավորողներին 
ներկայացնել Common Lisp լեզուն հայերենով։ 

Ես նպատակ չեմ ունեցել ամբողջությամբ ներկայացնել Common Lisp լեզուն։ 
Այն հարուստ հնարավորություններով ընդհանուր օգտագործման ծրագրավորման 
լեզու է, որում ստանդարտացված են շուրջ հազար ֆունկցիաներ, մակրոսներ, 
հատուկ կառուցվածքներ ու փոփոխականներ (լեզվի ստանդարտի հիման վրա գրված 
[Common Lisp ...]() գիրքն ունի 1030 էջ)։ Ավելին, ես նպատակ չեմ ունեցել լեզվի 
հնարավո\-րությունները ներկայացնել համակարգված ու ճշգրիտ. ամեն մի խնդրի 
լուծում քննարկելիս այս կամ այն միջոցը ներկայացվում է այնքան, ինչքան 
հարկավոր է տվյալ պահին։ Կարծում եմ, որ դա թույլ է տալիս ուշադրություն 
չդարձնել խնդրի լուծման հետ կապ չունեցող մանրամասների վրա։ Հաճախ ես
խնդրի լուծման գեղեցկությունն ու արդյունավետությունը զոհել եմ ևս մի
նոր լեզվական կառուցվածք ներկայացնելու օգտին։
